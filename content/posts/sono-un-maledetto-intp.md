---
date: '2025-10-29T20:43:24+02:00'
draft: false
title: 'Sono un maledetto INTP'
categories: ["Riflessioni"]
tags: ["Perfezionismo", "INTP"]
cover:
  image: images/overthinking.webp
---

Sono un INTP del cazzo. Non mi va mai bene niente, non sono mai soddisfatto. Rifaccio le cose 100 volte cambiando una virgolina ogni volta finché non vengono perfette, o almeno questo è l'intento, perché a una certa poi mi rendo conto che non mi verranno mai perfette e quindi mi devo accontentare di come sono venute alla centesima modifica perché mollo per sfinimento, al limite dell'esaurimento nervoso in cui sconfinerei se lo facessi per la 101° volta, quindi me ne rendo conto e mi fermo prima.

Il perfezionismo potrà sembrare (forse) ad alcuni un tratto invidiabile della personalità ma in realtà è una prigione di merda, io lo vivo proprio male. Non avete idea delle cose che avrei **fatto** ad oggi, se non fossi stato un perfezionista del cazzo, dato che vado continuamente in overthinking e non concludo mai niente alla fine.

Sono un collezionista di progetti falliti, ma non perché non meritevoli di successo (beh, ripensandoci, probabilmente molti in realtà non lo erano davvero, LOL) ma perché raramente riesco ad andare oltre alla teoria e a **passare all'azione**. È vero che la maggior parte delle persone fa cose mediocri, **però almeno le fa**, cazzo. Io invece mi perdo spesso nella progettazione nei minimi dettagli e alla fine non combino una sega. Così mi ritrovo spesso a procrastinare, probabilmente per evitare, inconsciamente, lo stress dell'inseguimento della perfezione, che non riuscirò mai a raggiungere.

Certo, dovrei imparare a gestire queste manie di perfezionismo e ricordarmi del fatto che le cose, spesso, si possono aggiustare anche in corsa. L'importante è partire, poi a migliorare si fa sempre in tempo, e anzi, forse spesso lo si può fare solo a condizione di essere già partiti. Che ironia. 

Questo blog lo sfrutto anche un po' per abituarmi a fregarmene, a smettere di rimuginare troppo su questo e quello prima di iniziare a fare qualcosa, come per esempio durante la stesura di questo post o la creazione del sito stesso. Ma qui mi riesce facile perché non ho molto interesse in questo progetto, o almeno, non ne ho per quanto riguarda il suo successo. Questo posto è per me, non me ne frega nulla se piace o meno, se sarà molto seguito o no. Quindi la perfezione riesco ad accantonarla più facilmente qua. E devo ammettere che è... davvero piacevole.








