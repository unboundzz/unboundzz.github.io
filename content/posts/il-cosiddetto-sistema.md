---
date: '2025-11-30T12:52:28+01:00'
draft: false
title: 'Il cosiddetto "sistema"'
categories: ["Riflessioni"]
tags: ["Sistema", "Stato", "Capitalismo", "Collettivismo"]
cover:
  image: images/sistema.webp
  alt: "Gli ingranaggi del sistema"
---

"Essere schiavi del sistema", "farsi schiacciare dal sistema", "sfuggire al sistema", "fregare il sistema", il sistema qui, il sistema là... questa cosa astratta e fumosa che ci incatena tutti, questo meccanismo diabolico progettato a tavolino da non si sa chi, che ci ruba il nostro tempo, consuma le nostre vite e bla bla bla.

Ma alla fine, questo sistema, cos'è? Da quali individui è composto? Quali sono le loro facce? Si possono avere nomi e cognomi?

## Cos'è il sistema?

Quando sento parlare di "sistema", capisco subito di avere a che fare con un collettivista, tendenzialmene di sinistra, ma non è poi tanto raro sentire usare questo termine anche dai collettivisti di destra.

Quando parlate con queste persone, se provate ad approfondire un po' per capire che cos'è questo "sistema", alla fine viene sempre fuori che, a detta loro almeno, è il capitalismo. A volte non sanno nemmeno dargli questo nome, ma stando a quello che descrivono si riferiscono chiaramente a quello: il famoso capitalismo brutto e cattivo. 

A parte che prima o poi probabilmente scriverò un post su quanto gli anticapitalisti siano profondamente ignoranti, e di quanto sia esilarante il fatto che almeno il 95% di chi si professa tale, in realtà, è un capitalista inconsapevole, LOL.

Anyway, tralasciando il discorso "capitalismo", su cui sorvolerei al momento perché avrei intenzione di scrivere un post breve oggi (ce ne sarebbero tante da dire su come questo termine ormai sia stato stuprato e demonizzato, specialmente in Italia), vorrei invece focalizzarmi più su questo fantomatico "sistema".

Stavo leggendo i commenti sotto a un video di Youtube riguardante la nota "famiglia del bosco" a cui sono stati portati via i bambini. Nei commenti compare frequentemente la parola "sistema": c'è chi è (giustamente) incazzato con il sistema che ha strappato via quei poveri bimbi dai loro genitori, chi dice che sempre più persone si stanno allontanando dal sistema perché vogliono vivere in pace, e così via.

E qui sta il punto, abbiate il *coraggio* di chiamare il "sistema" con il suo vero nome: Stato. Chiamatelo Stato, ed ecco che scompare tutta quella fumosità intorno al "sistema", il quadro si fa improvvisamente più nitido, il tutto ha finalmente senso. Sì, c'è un qualcosa che ci incatena, che ci deruba dei nostri averi, del nostro tempo, proprio come dicevo all'inizio. E non si chiama "sistema", si chiama Stato.

Ma qui si genera il cortocircuito in queste persone: sono collettivisti, vogliono lo Stato. Vogliono **più** Stato. Queste persone solitamente sono le stesse che si lamentano continuamente dei diritti, che pretendono questo e quello, che credono che tutto gli sia dovuto. Non hanno il coraggio di riconoscere che "il sistema", in realtà, è proprio lo Stato, la loro mammina cara che li coccola, li nutre e li difende.

È molto più facile prendersela con il capitalismo, il solito capro espiatorio jolly, la causa di tutti i mali del mondo, il terribile mostro inattaccabile senza volto, piuttosto che riconoscere che il proprio "protettore" in realtà è il proprio predatore. O forse non ci arrivano proprio, ma non credo siano tutti così ingenui: probabilmente per alcuni la realtà è troppo dura da mandare giù, specialmente per chi ha creato la propria immagine ed edificato la propria esistenza su queste basi di cartapesta.

## Ci sono o ci fanno?

Vi riporto un commento che rappresenta perfettamente il modo di ragionare tipico di queste persone, trovato sotto a quel video. Inizialmente partono bene, sembra che capiscano istintivamente la natura del problema e la sua risoluzione; basta solo sostituire ogni volta la parola "sistema" con la parola "Stato" ed ecco che diventa libertarismo al 100%, per quanto inconsapevole:

> *Questa vicenda ha dimostrato una cosa ENORME e cioè che non serve scendere in piazza a manifestare contro il sistema, non servono gli scioperi, non servono le proteste e soprattutto mai la violenza, ma per mettere paura al sistema, paradossalmente, è sufficiente non fare niente di più che allontanarsi dal sistema. Ebbene sì, perché il sistema non ci nutre, siamo noi a nutrirlo, il sistema non ci difende, siamo noi a difenderlo, il sistema non ci sostiene, siamo noi a sostenerlo. E se noi ci allontaniamo, il castello di carte viene giù subito. Allora ecco che se vogliamo essere considerati come persone, è sufficiente capire che l'energia di cui i parassiti si nutrono, viene da noi.*

Poi però, se ci parlate per più di 50 secondi con queste persone, di solito, il discorso comincia sempre a prendere una piega collettivista e anticapitalista. Come nel caso del commento qui sopra, che continua così:

> *E quindi ognuno di noi può fare la sua parte semplicemente standosene a casa propria, modificando lo stile di vita, senza rinunciare al necessario ma ai vizi. Basti pensare a cosa accadrebbe se domani mattina si cominciasse ad eliminare cose come le sigarette, il "gioco" in ogni sua forma, gli abbonamenti allo stadio, le TV a pagamento, le finanziarie per le cose inutili e così via. Tempo tre mesi e viene giù tutto.*

Cosa c'entrano queste cose con il fatto che lo Stato ha portato via dei bambini alle loro famiglie?  Sembra di parlare con degli NPC, è come se fossero stati programmati per ripetere un copione prestabilito che però parte a caso, anche quando non c'entra nulla.

Ecco che improvvisamente bisogna rinunciare a questo e quello, per il bene comune. Ecco che ora i cattivi da combattere diventano le aziende di successo che offrono prodotti e servizi in cambio di denaro (senza costringere nessuno a usufruirne, tra l'altro). Ovviamente poi, più soldi hanno fatto e più sono brutte e cattive.

Che poi *"tempo tre mesi e viene giù tutto"* cosa quindi? Il mercato? Perché è questa l'impressione che mi dà questa gente, che in fin dei conti, è proprio il mercato che odia, non lo Stato. Ma è lo Stato che ha rapito quei bambini, non il mercato.

Che poi, oh, per carità, anche a me alcune big company stanno un po' sulle palle, ma non per il motivo che pensano questi soggetti, semplicemente perché fanno lobbying facendo leva sul potere statale per tenere alte le barriere d'ingresso e sbaragliare la concorrenza. Non certo perché hanno fatto soldi a palate o perché trovano cavilli per eludere le tasse.

Il problema (come sempre) è lo Stato: se non ci fosse, le aziende non avrebbero un ente con poteri illimitati presso cui fare lobbying; il mercato sarebbe realmente libero, di conseguenza le barriere d'ingresso sarebbero inesistenti. Se poi, anche in quel caso, dovessero formarsi *spontaneamente* dei monopoli nei vari settori, nessun problema: significherebbe che il mercato vuole solo i loro prodotti o servizi. Almeno finché non si inserirà un'altra azienda degna di essere preferita dai consumatori. Niente è per sempre.

Ma questo è un altro discorso. Sono finito comunque a parlare di queste cose, la chiudo qua, ne parliamo un'altra volta magari.






