---
date: '2025-11-22T15:52:33+01:00'
draft: false
title: 'Come ho smesso di svapare'
categories: ["Aneddoti"]
tags: ["Svapo", "Nicotina", "Dipendenze"]
cover:
  image: images/QuitVaping.avif
  alt: "Un uomo che getta una sigaretta elettronica nella spazzatura"
---

Cercando in rete "smettere di fumare" viene fuori un mondo di roba, ma cercando "smettere di *svapare*" non si trova quasi nulla (che sia davvero pertinente).

> *Premetto che "svapare" è un termine che non mi è mai piaciuto, mi sa da bimbominkia. Mi chiedo perché non si dica "vaporizzare"; io per esempio ho sempre detto "fumo la sigaretta elettronica", nonostante sia consapevole del fatto che non sia corretto dire "fumare" in questo caso, dato che non avviene nessuna combustione, ma sticazzi, dai, trovo che sia comunque meno cringe. Tuttavia, visto che ormai "svapare" è diventato molto più di un semplice neologismo dato che il termine è finito nei dizionari della lingua italiana, eviterò di impuntarmi su questa cosa cercando di non fare l'autistico cagacazzi, perciò userò anch'io il termine "svapare", per evitare fraintendimenti. Maledetti bimbiminkia, questa volta avete vinto voi!*

Non mi dilungherò su quanto il fumo faccia male e bla bla bla, lo sappiamo tutti. Non sarei né il primo e sicuramente nemmeno l'ultimo a dirlo, magari lo farò in parte in un altro post dove vi racconterò di quando ho smesso di *fumare*, in aggiunta ai motivi che mi spinsero a farlo e a qualche aneddoto esilarante dei miei tentativi falliti; vi anticipo solo, e qui torniamo anche in tema, che una volta iniziato a svapare (inizio 2017), nel giro di tre settimane smisi con le sigarette quasi senza accorgermene. Non sto scherzando.

Molta gente però non va oltre a quello step. Si ferma lì, allo svapo, e rimane intrappolata nella dipendenza. Per carità, mille volte meglio che fumare, sia ben chiaro (se proprio vogliamo fare gli autistici cagacazzo, 95% meglio, dato che c'è una riduzione del danno del 95%), ma rimane comunque schiava della nicotina. E credetemi: con le sigarette elettroniche la dipendenza aumenta da far schifo.

Ma ripeto, sempre meglio così che fumare. Ci si guadagna nettamente in salute. La nicotina di per sé è piuttosto innocua nelle dosi assunte svapando, non è cancerogena, il problema è che dà una dipendenza micidiale. Nonostante ciò, non rimpiango assolutamente di aver cominciato a svapare, anzi, rimpiango di non averlo fatto prima, così come, però, di non aver smesso prima, dato che ci ho messo ben 8 anni per convincermi a farlo.

È davvero molto facile rimanere coccolati e cullati in quel limbo, che dovrebbe essere solo una fase di passaggio per chi smette di fumare, per rendere un po' meno brusca la fine della dipendenza, ma nella maggior parte dei casi mi sembra che per molta gente diventi inaspettatamente la destinazione d'arrivo.

Poi per carità eh, credo che ognuno, della propria vita e del proprio corpo, dovrebbe essere libero di fare quel che gli pare. Se volete continuare a svapare, fatelo, ci mancherebbe altro, non sarò certo io a dirvi quel che dovete fare del vostro corpo, e se fossi così sfigato da farlo, mi auguro che abbiate *almeno* quel briciolo d'intelligenza che basta per mandarmi allegramente a fare in culo.

Anyway, ci sono tanti motivi per il quale si rischia di rimanere assopiti e coccolati nella culla dello svapo, ma non è questa la sede, magari li approfondirò in un altro post. In questo vorrei raccontarvi di come ho fatto a smettere, di come ho fatto ad uscire *anche* dallo svapo. 

Non dico assolutamente che sia il metodo migliore, sicuramente ce ne saranno tanti altri più efficaci di quello che ho adottato io; mi limiterò soltanto a condividere semplicemente la mia esperienza, dato che sono passati ormai quasi 4 mesi dall'ultima assunzione di nicotina e quasi 3 dall'ultima svapata, quindi direi che oramai dovrei essere abbastanza fuori pericolo, dai, diciamo che ora mi sento abbastanza sicuro di esserne uscito.

## Il trigger

C'è sempre un trigger come fonte di motivazione, non si smette mai con una sostanza per puro caso. O almeno, così è sempre stato per me: è successo quando ho smesso con l'alcol, con le canne, con la cocaina, con le sigarette, con la caffeina, con gli zuccheri e i carboidrati semplici, e infine, sì, anche con la sigaretta elettronica.

Ero uno svapatore di guancia, svapavo a 2,5 di nicotina e a 7,5W di potenza. Sì, ad Agosto 2025 io svapavo ancora a *sette watt e mezzo*, come si faceva probabilmente nel 2014, o giù di lì. Non mi sono mai fatto fregare dal consumismo sfrenato che gira dietro al mondo delle ecig, se non i primi 3 o forse 4 mesi, quando ho provato un po' di tutto, ma solo per trovare (giustamente) la mia quadra per poi non muovermi più di un millimetro. Magari di questo ne parlerò in un altro post perché ce ne sarebbe da dire su queste cose.

Svapavo dai 25 ai 30ml al giorno. Ho scritto bene, non è un errore: ho detto proprio al giorno. E sì, 25/30ml. Per chi svapa di polmone magari sono numeri neanche così assurdi, dato che quelle ecig ad ogni tiro bevono un fottio di liquido. Ma io svapavo a 7,5W, signori. Già. Provate un po' a svapare 30ml di guancia in una giornata a 7,5W, con un Justfog G14.

> *Per chi non lo conoscesse, si tratta di un atomizzatore entry level, alto e sottile, dal tiro molto chiuso, **che non beve veramente un cazzo**, ormai fuori produzione. Immaginate quanto ci vuole a far fuori 30ml con un atom del genere, a 7,5W.*

Questo significa che svapavo **letteralmente** tutto il giorno. Gli unici momenti in cui *non* svapavo erano quando mangiavo e quando dormivo. Giuro che non sto scherzando. Dopo aver fatto 8 anni così, sono arrivato a un punto in cui il mio fisico non ne poteva più.

Una notte, quando mi sono messo a letto, ho iniziato a sentire il fiato corto e i polmoni pesanti. Una senzazione fastidiosissima. La mattina dopo però tutto ok, stavo bene, e così anche i giorni successivi. 

Dopo qualche giorno è ricapitato di nuovo, sempre di notte, nel letto. Ho iniziato a pensare che fosse il caso di smettere, ma la mattina seguente, appena ho aperto gli occhi, ho ripreso subito a svapare, come mio solito, ancora prima di alzarmi. Poi è capitato di nuovo un'altra notte, e quella volta la pesantezza e il fastidio ha cominciato ad aumentare di intensità. Mi sono cagato un po' addosso e ho detto "ok, adesso basta per davvero, non voglio più stare così".


## Il primo tentativo

La mattina seguente appena sveglio non ho svapato, ma dopo 2 ore stavo impazzendo. Non so da quant'è che non passavo 2 ore senza svapare. Allo scadere della seconda ora ho ceduto, ma questa volta dandomi delle regole:

1) Avrei svapato solo quando ne sentivo *realmente* la necessità.
2) Quando si svapa si fa una sessione di soli 12 tiri (più o meno quelli di una sigaretta).
3) Quando si comincia una sessione si smette di fare quello che si stava facendo e ci si concentra sul fatto che si sta svapando.

Mi ero reso conto che almeno il 70% delle volte che svapavo lo facevo *inconsciamente*, mentre facevo altro. Un po' come quando guidate la macchina mentre fate altre 50 cose nel frattempo: in quel momento è come se ci fosse il pilota automatico, è il vostro inconscio che guida la macchina, è un **automatismo** radicato in voi nel corso del tempo che non ha più bisogno di essere razionalizzato per l'esecuzione, avviene senza rendervene conto. 
Seguendo quelle 3 banalissime regole, quel giorno sono passato da 25/30ml quotidiani a circa 8ml. Quella notte non ho avuto nessun problema ai polmoni. 

Il giorno dopo ero più tranquillo, pensavo che stessi solo esagerando. Effettivamente ho sempre pensato che 25/30ml erano davvero troppi, ma non avendo mai avuto problemi, mi dicevo soltanto che avrei dovuto cercare di darmi una regolata, anche se però in realtà non lo facevo mai.

Quindi cos'è successo? Questa "nuova sicurezza" mi portò ad essere... un po' più negligente, LOL. Quel giorno ho svapato circa 15ml. Di notte tutto ok. E niente, il terzo giorno ero tornato a svapare come prima.


## Il vero trigger

Un paio di notti dopo, sono stato male di nuovo, con la stessa intensità dell'ultima volta. Il giorno dopo ricomincio con quelle 3 regole che mi avevano salvato le chiappe, ma questa volta le seguo un po' meno rigorosamente dato che avrò svapato all'incirca 12/13ml, a differenza degli 8 della volta scorsa. Di notte sto male ancora.

Il giorno dopo svapo qualche ml in meno, ma di notte sto ancora male. Ormai stavo male tutte le notti, anche se svapavo molto meno di quando andavo a "ruota libera".

La mattina seguente svapo sempre in modo più o meno "consapevole", seguendo non proprio ligiamente le regole, ma comunque mettendoci un po' di impegno, e alle 11:00... TAC, sto male. Come di notte. Con la stessa intensità delle ultime volte. Non mi era mai successo di giorno (tra l'altro subito, così, proprio durante le prime ore della giornata!).

Questa cosa mi ha fatto sentire con le spalle al muro, come se non avessi più scampo. I miei polmoni non volevano più respirare quella merda e stavano cercando di farmelo capire con le "cattive" adesso, dato che con le buone, nelle notti precedenti, non ci erano riusciti.

Ero tremendamente stufo di stare così, ho pensato che ormai il gioco non valeva più la candela. Ho deciso in quel momento di smetterla una volta per tutte. 

> *Ho pensato che qualunque sintomo mi avrebbe causato l'astinenza, non poteva essere peggio di quell'orribile senzazione ai polmoni che ormai iniziavo ad avere ogni volta che svapavo.*

Questo è stato il mio vero trigger. Erano le 11 di mattina del 2 Agosto, e da allora, non ho più assunto nicotina.

![Oh, well... Whatever happens, happens](images/WhateverHappens.webp)


## Il primo giorno

Il primo giorno è stato difficile, ma non difficilissimo come mi aspettavo. Sarà che questa volta avevo una forte motivazione dalla mia parte, e, devo ammettere, anche un po' di curiosità nel vedere cosa sarebbe successo a stare anche solo 8 ore senza svapare, cosa davvero impensabile per me ai tempi.

Avevo nascosto tutto: ecig, coil, boccette, cilindri graduati e tutto ciò che poteva anche solo ricordarmi vagamente la nicotina e il mondo dello svapo. Non volevo vedere nulla.

Dopo 4 ore, mi sentivo talmente sicuro di me che avevo iniziato quasi a fare il gradasso. Ricordo che dicevo tra me e me: "beh, dai, se è tutto qui quello che sai fare *[tu, nicotina]*, non è così dura come pensavo allora!". Ma mi stavo illudendo, quello che mi stava mostrando quella bastarda era solo l'inizio.

Al momento i sintomi si limitavano a cose come: 

- bocca secca
- vista strana
- confusione mentale
- voglia di svapare, ovviamente


e nient'altro per il momento, credo. Almeno per quel che ricordo.

Erano sintomi con cui avevo già familiarità: per esempio, non so se capita (o capitava?) anche a voi, ma a me quando restavo per più di 60/90 minuti senza svapare, è come se si bloccava la produzione della saliva; mi ritrovavo la bocca completamente asciutta, specialmente nella zona interna delle guance.

Per quanto riguarda la vista strana, invece, non so come spiegarlo. È davvero difficile, ma sì, iniziavo a vedere un po' strano, come se fosse tutto leggermente sfocato, anche se non proprio. Diciamo che è come se si restringesse il campo visivo, e tutta la parte periferica finisse per diventare una specie di aura sfocata. È una cosa molto strana che non riesco a spiegare (anche così non rende bene l'idea), ma che mi capitava sempre quando stavo qualche ora senza svapare.

Me ne resi conto per la prima volta anni fa, quando per un periodo non lavorai come freelance, ma da dipendente, come operaio in una fabbrica. Spesso mi capitava di stare almeno due ore senza riuscire a fare nemmeno un tiro al volo, e mi veniva questa bocca asciutta e quella strana sfocatura alla vista, appena stavo giusto due ore senza svapare. Poi, puntualmente, quando riuscivo a trovare un attimo per fare una svapatina veloce, puff: ecco che magicamente tornava la saliva e la vista si faceva di nuovo nitida. Assurdo.

La prima volta pensai che si trattasse tipo di un calo di zuccheri, di pressione o roba simile, ma quando mi resi conto che dipendeva dall'astinenza di nicotina (di un paio d'ore, poi!) ci rimasi di merda.

Tornando invece alle prime 4 ore di astinenza del primo giorno, sì, avevo anche un po' di confusione mentale ma non era esagerata ancora al momento, accompagnata, ovviamente, dall'immancabile voglia di svapare. Diciamo che nel complesso comunque era ancora tutto più o meno gestibile, seppur non molto piacevole, chiaramente.

### Le ore successive

Più passavano le ore e più mi passava la voglia di fare il gradasso del tipo "tutto qua?!". Pensavo **continuamente** a quella cazzo di pipetta elettronica. La bramavo da fare schifo. Nella mia testa era tutto un **"SVAPARE! SVAPARE! SVAPAREEE!"** continuo, non riuscivo a pensare ad altro. Ho cercato di fare qualsiasi cosa per tenermi distratto in quella giornata. Mi ero concesso qualche giorno di riposo perché sapevo che non sarei riuscito a lavorare senza quella dannata ecig, almeno i primi giorni.

Non avere neanche una boccata di nicotina dopo cena è stato un vero inferno. Sono andato a letto credo intorno alle 20:30, LOL. Mi era presa una strana sonnolenza pesantissima, quindi ho preso la palla al balzo, nella speranza di annullare la mia esistenza per un po' e non soffrire. Magari il giorno dopo, essendo già il secondo, sarebbe stato più facile... chissà?

## La prima notte

Non mi ero molto informato sui sintomi dell'astinenza e su cosa passa la gente durante questo periodo, anche perché il momento di smettere sul serio arrivò abbastanza all'improvviso per me. Certo, era da un po' che ci pensavo, ma credevo di riuscire a tirare dritto qualche altro mese, forse un annetto ancora, dandomi una controllata con quelle 3 regoline, e invece mi sono ritrovato da un momento all'altro a dover smettere di colpo perché non riuscivo più a svapare. Il mio corpo aveva iniziato proprio a ripudiare quella roba, e per quanto avrei voluto continuare, non me lo permetteva.

I primi giorni senza svapo non me la sentivo minimamente di fare ricerche in rete sull'astinenza da nicotina e cose del genere, non volevo proprio pensarci. In quei giorni, il mio primo obiettivo in assoluto era proprio togliermi quella maledetta nicotina del cazzo dalla testa, perché è a quello che pensavo **ogni fottuto secondo della giornata**.

Più avanti, quando ho saputo che tra i sintomi più comuni c'è anche l'insonnia, sono rimasto sorpreso perché io, invece, vi dirò, soffrivo di insonnia prima! O perlomeno, diciamo che non dormivo bene: mi svegliavo sempre dopo 4/5 ore e non riuscivo a riaddormentarmi, dormivo a pezzi, e cose del genere insomma. Non so se si può definire propriamente insonnia, ma ci siamo capiti, dai, facevo un po' a cazzotti con il sonno.

Quella notte, sembrerà assurdo, ma ho dormito come un sasso. Mi sono svegliato forse anche più volte del solito, ma mi sono riaddormentato sempre nel giro di 10/15 secondi al massimo.

Prima, quando mi svegliavo durante la notte, allungavo il braccio sul comodino, nel buio pesto, con gli occhi ancora chiusi, prendevo l'ecig e svapavo. Era proprio automatico. Questa volta invece, dopo aver preso coscienza del fatto che mi ero svegliato, guardavo gli scuri e se non vedevo entrare nemmeno un filo di luce, mi rigiravo sull'altro fianco e buonanotte, tempo qualche secondo ed ero di nuovo nel mondo dei sogni.

Non so dirvi se è successo grazie all'immensa determinazione che avevo in quel momento di voler realmente annullare la mia esistenza per un istante, di prendermi una piccola pausa di qualche ora dalla tortura dell'astinenza, oppure se è dipeso dal fatto che questa volta non ero imbottito di nicotina dalla testa ai piedi (si tratta pur sempre di una droga eccitante, essere pieni di quella roba in circolo non è che sia proprio la cosa più indicata per un buon riposo), fattostà che è andata alla grande: seppur tra un microrisveglio e un altro, alla fine ho tirato dritto dalle 20:30 alle 5:30, ben 9 ore!

Forse qualcosa stava già cambiando.

![Anya di Spy x Family che dorme come un ghiro.](images/AnyaSleeping.webp)


## Il secondo giorno

Fatta mattina però, si ritorna alla vita. Tocca alzarsi, affrontare la giornata. Facile stare senza svapare, finché dormi come un ghiro. Mi sentivo fiero di me, comunque. Non ero mai stato un giorno intero senza svapare, mi sembrava una cosa incredibile (cioè, veramente? Sta succedendo davvero a me?) una vittoria immensa di cui andare davvero orgogliosi. E questo mi caricava un po'.

Anche se, devo ammettere, dentro di me ancora suonava più come un "quando ricomincerò, saprò che se voglio posso stare un giorno intero senza svapare". E questa mentalità è pericolosissima, assolutamente sbagliata. Ma che ci volete fare, in quel momento ero ancora stregato dalla nicotina, era lei che mi faceva pensare queste cose.

Continuavo a pensare continuamente a svapare. Il giorno prima me l'ero cavata distraendomi in continuazione, con qualsiasi cosa potessi (e riuscissi a) fare: una passeggiata all'aria aperta, videogiochi, orgasmi multipli, buon cibo, qualsiasi cosa potesse regalarmi una bella scarica di dopamina, per compensare quella che non ricevevo più ogni secondo della mia vita. Iniziavo davvero a stancarmi di dover fare cose a caso, apposta, solo per distrarmi e non pensare alla nicotina del cazzo. 

Ah, non so se lo avevo detto, ma bevevo anche un sacco d'acqua. Un po' per inumidirmi la bocca, che era sempre secchissima, e un po' anche come surrogato della nicotina durante i momenti di crisi. Invece di fare un tiro alla ecig, bevevo un sorso d'acqua naturale, liscia. Non volevo imbottirmi di schifezze (tra l'altro, con gli zuccheri avevo già smesso diversi anni prima, ma questa è un'altra storia). Dio solo sa quant'acqua ho bevuto in quei giorni, così come quante volte sono andato al gabinetto.

Anyway, mi sentivo un super figo per aver fatto un giorno intero senza svapare. Pensavo ingenuamente che il peggio fosse passato, che da quel momento in poi sarebbe stato tutto più facile. E invece, signori miei, il secondo giorno, per me, è stato il più difficile di tutti. Sicuramente uno dei giorni più brutti della mia vita. Sono stato colpito da una depressione spaventosa. Ma proprio depresso da far schifo. 

> *Per 8 anni, il mio cervello è stato abituato a ricevere **continuamente** una scarica di dopamina (quella generata da ogni tiro). A dire il vero, è stato abituato a questo per 20 anni, perché i primi 12 li ho passati da fumatore tradizionale (anche se, nonostante le 30 sigarette al giorno, non arrivavo a fumare in ogni momento della giornata, come facevo con l'ecig).*

I livelli di dopamina nel cervello sono regolati da un equilibrio complesso tra produzione, rilascio, ricaptazione e degradazione. La nicotina altera questo equilibrio stimolando i recettori nicotinici e aumentando artificialmente il rilascio di dopamina. Quando si smette di svapare, questo stimolo viene meno e i livelli di dopamina calano temporaneamente, finché il cervello non riadatta i suoi meccanismi naturali, nel giro di qualche settimana o mese.

Il mio rubinetto della "dopamina facile" si è chiuso di colpo, tutto in una volta. Non so perché questa cosa non l'abbia accusata così bruscamente il primo giorno, ma al secondo vi giuro che mi è arrivata una bella botta. **Enorme**.

Ansia, panico, tristezza, dolore, tutte le emozioni più nere, più torbide, mi hanno travolto come un vortice, tutte in una volta. Mi sono accasciato a terra, sul pavimento del bagno, a piangere come un bambino perché non riuscivo a fare niente. **Niente**. Singhiozzavo, cazzo.

In quel momento ero talmente fuori che non riuscivo a pensare che quello che stavo provando sarebbe durato solo qualche giorno, ero convinto che tutto il resto della mia vita sarebbe stato così. Cosa ovviamente che più falsa non ce n'è, non svapo più da quasi 3 mesi e sto meglio di quando lo facevo!

Solo che in quel momento avevo un atteggiamento mentale sbagliato: credevo che stessi rinunciando a qualcosa di importante, quando in realtà non avevo ancora capito che **non stavo rinunciando proprio a nulla, ma anzi, stavo guadagnando la libertà una volta per tutte**. Stavo rinunciando alla schiavitù, e mi dispiacevo. Che razza di coglione. Brutta bestia la nicotina ragazzi, ti spettina proprio la psiche.

Non riuscivo a fare niente perché qualsiasi mi venisse in mente di fare pensavo che non sarei riuscito a farla senza fare qualche tiro prima. È una cosa strana da spiegare, ma in quel momento nella mia testa stregata aveva senso. Non sarei riuscito a concentrarmi abbastanza per farla, o non ne avevo nemmeno il coraggio, non lo so cosa mi passava per la testa. Ma vi giuro che è stato orribile.

Dal secondo giorno comunque i sintomi hanno cominciato ad accatastarsi. Per quanto riguarda quelli fisici, avevo:

- vista strana
- bocca secca
- mal di testa
- sensazione di caldo, poi freddo, poi caldo, poi AAWWSUFHOWFN
- stitichezza
- botte di sonnolenza
- tipici dolori influenzali ai muscoli, ma senza febbre

Per quanto rifuarda quelli mentali, invece:

- impossibilità di concentrarsi
- depressione
- craving allucinante
- ansia/panico
- blocco mentale del "non riesco a fare niente"

Passato quel momento di sconforto (la crisi di pianto sul pavimento del bagno), sono riuscito a farmi forza e ho giocato un po' al computer: l'unica cosa che ero riuscito a fare.

Poi mi è presa una botta di sonno allucinante, e non potevo che essere più contento: ogni volta che si presentava l'occasione di annullare temporaneamente la mia esistenza, e di catapultarmi in un mondo fittizio dove non esiste il bisogno di nicotina, la coglievo al volo.

Anche perché il mio obiettivo era quello di resistere più ore possibile senza svapare, dato che sapevo che la nicotina ci mette circa 4 giorni ad essere smaltita completamente dal corpo (o quasi), quindi pensavo che una volta smaltita tutta, non avrei più avuto voglia di svapare (che ingenuo! Ma di questo ne parliamo più avanti).

Il sonno mi sembrava una specie di cheat, come se mi permettesse di "saltare qualche livello" di questo gioco diabolico: se la sfida era "passa 100 ore d'inferno e se riuscirai a resistere sarai libero", passarne il più possibile da incosciente, nel mondo dei sogni, mi sembrava una buona idea. L'importante era arrivare allo scadere del timer, in un modo o nell'altro.

Non credo di aver dormito molto durante quel sonnellino pomeridiano comunque, ma tutto fa brodo. Il resto della giornata l'ho passato tutto a giocare al computer, era l'unica cosa che riusciva più o meno a distrarmi, probabilmente per via della produzione di dopamina che favoriscono i videogiochi. Ho passato davvero molte ore a giocare in quei giorni, non so come avrei fatto senza.

## Il terzo giorno

Il craving c'era ancora, ma si stava leggermente affievolendo. Ma di poco eh, non statevi a credere. Quel pomeriggio, però, mentre ero fuori a giocare col mio cane, ho avvertito una strana senzazione (positiva), come se avessi iniziato ad accettare il fatto che io, ormai, non svapavo più. Ho avuto un momento in cui, per la prima volta, mi sono sentito davvero libero, anche se è durato solo qualche istante. Però, non so, mi sono sentito tipo "cazzo, wow, è da 3 giorni che non svapo! Incredibile, veramente!".

Purtroppo, come dicevo, non è durato a lungo, perché per il resto della giornata ho avuto un craving mostruoso. Fortunatamente però la senzazione del "non riesco a fare niente" non l'ho più avuta (che fidatevi, descriverla semplificando in quel modo come ho fatto prima forse può sembrare ridicola, ma in realtà è stata la cosa peggiore che ho provato in tutto il mio periodo di astinenza. Essere *letteralmente* paralizzati dal panico e dalla depressione è una cosa orribile che non auguro a nessuno).

In quei giorni ho passato anche diverse ore a curare l'orto e le piante in vaso. Mi ero dimenticato di dirlo, ma anche questo mi aiutava abbastanza: l'avere le mani impegnate. Essere indaffarato a fare lavori manuali. Probabilmente la gratificazione ottenuta dalla soddisfazione di aver fatto un buon lavoro, avete presente? Beh, anche quella sensazione è data dalla dopamina, dato che, in fin dei conti, è l'ormone della ricompensa. È il premio naturale erogato dal vostro cervello.

In un modo o nell'altro, senza accorgermene, mi ritrovavo a fare esclusivamente cose che potevano generare un po' di dopamina nel mio cervello. Avevo bisogno di fare il pieno.

![Un contadino che sclera in fattoria in stile anime.](images/farming.webp)

## Il quarto giorno

Allo scoccare della 75° ora alla fine è successo... già. Ho ceduto. Ho svapato di nuovo.

> *Ma come?! Sembrava stesse cominciando ad andare tutto per il meglio, no? Che ti è successo?*

Eh, signori, è successo e basta. Come vi dicevo, avevo un atteggiamento mentale sbagliato: **ero convinto che stessi rinunciando a un piacere, alla gioia, a qualcosa di indispensabile**. Quelle 75 ore le ho vissute tutte come un sacrificio e una tragedia.

La nicotina ormai probabilmente l'avevo smaltita tutta dal mio corpo, o quasi. I sintomi dell'astinenza cominciavano ad attenuarsi, il peggio era passato. E allora perché? 

Beh, perché una volta sconfitta la dipendenza fisica, resta quella mentale. La gestualità, gli automatismi radicati inconsciamente in anni e anni di ripetizioni (e credetemi, questa cosa in particolare è in assoluto la peggiore, la più dura a morire), sono cose che richiedono molto tempo, o almeno, molto più di quanto pensassi. Ero convinto che se avessi *resistito* 3/4 giorni sarei guarito. Che sarebbe finita. E invece non è così semplice, purtroppo.

Ci sono delle azioni e dei luoghi, che dopo anni di routine il mio cervello aveva associato allo svapo. Innescavano proprio un trigger automatico che mi spingeva inconsciamente a svapare.

Il mio studio era uno di questi luoghi, per esempio. In caso non lo sapeste, come avevo scritto anche nell'[about](/about/), nella vita faccio il content creator, perciò passo molte ore al giorno nel mio studio a registrare, fare montaggio, editing audio, ecc. e mentre lavoravo, prima, ero abituato a svapare come una locomotiva quando stavo lì dentro.

In quelle 75 ore, avevo evitato lo studio come la peste. Solo a vedere la porta, mi faceva venire una voglia matta di svapare. Era da 4 giorni che non lavoravo però, e come potete immaginare, un freelance non è che si può permettere di stare troppo tempo senza far nulla, anche perché le ferie non esistono per noi, esistono solo pause.

Certo, per quanto riguarda il materiale non ero a secco, tendenzialmente mi tengo in serbo un tot di video già pronti, in modo tale che possano coprire in maniera automatica il calendario editoriale per almeno un mese in mia assenza, ma era comunque arrivato il momento di riprendere in mano la mia vita.

In quelle ultime 75 ore avevo fatto qualsiasi cosa per distrarmi nell'attesa di smaltire la nicotina, ora però era arrivato il momento di rimettermi in sella, di affrontare la vita a testa alta, senza quella maledettissima droga.

> *Però diciamocelo... dopo tutto quello che ho passato in quelle 75 ore infernali, secondo voi, ero così scemo da ritornare al punto di partenza, vanificando tutti gli sforzi fatti fino a quel momento? Neanche per sogno. Quello che ho passato il secondo giorno, non volevo **e non voglio** doverlo rivivere più, per tutto il resto della mia vita.*

Quindi cosa ho fatto? Ho ricominciato, sì, **ma senza nicotina**. Una delle cose belle delle ecig a liquido è che puoi farti i liquidi come vuoi, anche a nicotina zero.

Avevo provato a rimettermi a lavorare, limitandomi a fare montaggio e cose varie da pre e post produzione (dato che di registrare non se ne parlava proprio, ero troppo stralunato ancora al momento, LOL), ma non riuscivo a stare neanche un minuto seduto a quella scrivania, senza svapare. Ho pensato che se avessi svapato a nicotina zero, forse sarei riuscito ad ingannare il mio cervello e magari sarei riuscito a fare davvero qualcosa.

Mi aspettavo di non sentire nulla a nicotina zero, ma, forse un po' per il fatto che il G14 è un atom dal tiro molto chiuso, e un po' forse anche perché era da 75 ore che non svapavo proprio, ho sentito qualcosa. C'era comunque hit. 

E niente, in 10/15 minuti al massimo mi sono svapato tutto il tank, così, senza neanche rendermene conto. Subito dopo mi è tornata quella odiosissima sensazione di pesantezza ai polmoni, che non provavo più da 4 giorni ormai, e che non mi era mancata affatto.

"Ricominciare" non l'ho vista come una sconfitta, comunque. Se avessi svapato di nuovo con la nicotina allora sì, ma così, a nicotina zero, stavo solamente correggendo il tiro. Ero partito in maniera troppo brusca. Probabilmente quelle 75 ore di inferno potevo evitarmele. Oddio, avrei dovuto sicuramente affrontare la totale assenza di svapo prima o poi, ma se solo l'avessi fatto nel modo giusto, forse non l'avrei vissuta così male, sarebbe stato molto più facile. Iniziavo a capirlo.


## 5 semplici regole

Comunque, appena ho finito il tank mi sono fermato. Ho pensato che stavo ricadendo nell'automatismo inconsapevole di prima. Ok, ora avevo un "salvagente", un qualcosa a cui aggrapparmi almeno *per qualche minuto* nei momenti più critici del maremoto dell'astinenza.

Ma doveva limitarsi solo a qualche minuto, non di più, altrimenti mi sarei ritrovato a svapare tutto il giorno come prima, anche se a nicotina zero. A parte che comunque i miei polmoni non me lo avrebbero consentito, ma ormai, a prescindere da questo, ero determinato a **liberarmi da quella schiavitù di merda della sigaretta elettronica. Volevo essere libero, a prescindere.**

Ho ripensato alle vecchie regole, ve le ricordate? Non erano male, avevano limitato parecchio il mio consumo inconsapevole in passato. Questa volta però l'obiettivo non era semplicemente quello di darmi una regolata, era quello di *smettere*, perciò le ho ripensate in questo modo:

1) Si svapa solo a nicotina zero.
2) Tra un tiro e l'altro, vietato tenere l'ecig in mano.
3) Ogni sessione di svapo avrà una durata massima di 15 minuti.
4) Tra una sessione e l'altra devono passare almeno 2 ore.
5) Vietato fare una sessione sul divano, in macchina, o in qualsiasi altro luogo solito. Durante una sessione si va di fuori, in un punto insolito dove non c'è assolutamente niente da fare (se ti senti un idiota a stare lì a non fare niente, è il posto giusto).
6) Durante una sessione non si fa nient'altro che svapare, per tutto il tempo. Niente cellulare, niente chiacchiere coi vicini, niente musica, niente di niente. Quando si svapa si pensa solo al fatto che si sta svapando. Concentrazione massima, dev'essere un'azione **totalmente** consapevole.

Sembrerà una cazzata, ma in questo modo si spezzano gli automatismi inconsci, con il tempo viene eseguita una sorta di riprogrammazione mentale. Prima di smettere, per esempio, avevo **sempre** la sigaretta elettronica in mano. Era diventata proprio un'estensione del mio braccio, la usavo anche per spegnere l'interruttore quando non ci arrivavo da steso sul letto e non avevo voglia di alzarmi.

Per questo avevo aggiunto una regola per cercare di tenerla in mano il meno possibile: non volevo che tornasse ad essere un abitudine avere sempre una mano impegnata. Le prime volte che la ripresi in mano, in effetti mi fece un po' strano, anche se ero stato solo 75 ore senza stringerla tra le dita.

Per quanto riguarda il resto, invece, c'erano decine di azioni comuni che associavo allo svapo, senza accorgemene. Per esempio, ogni volta che cazzeggiavo al telefono, sfogliando le chat di Telegram, guardando un video su Youtube e cose di questo tipo, mi ritrovavo con l'ecig in bocca senza neanche accorgermene.

Di conseguenza, da quando avevo smesso, ogni volta che prendevo il telefono in mano per cazzeggiare un po', partiva un craving allucinante di nicotina. La stessa cosa quando guidavo in macchina, o quando stavo al computer, quando guardavo un film, e potrei andare avanti per ore: ero pieno di questi automatismi inconsci programmati nella mia mente. E quelli restano molto più a lungo radicati in noi, di quanto possa restare in circolo la nicotina nel nostro organismo!

In questo modo, con queste nuove regole, stavo riprogrammando il mio cervello ad associare lo svapo non più alle varie azioni quotidiane che svolgevo continuamente, o al relax e al divertimento, ma *alla noia, alla sensazione di perdere tempo, al sacrificio e alla sofferenza*.

Questo perché ora svapavo solo di fuori, nel caldo torrido di Agosto, nel vialetto interno dietro casa, una banalissima zona di passaggio per andare nel giardino. Un posto dove non mi sognerei mai di mettermi di proposito a passare del tempo, se non distrattamente per qualche secondo durante il tragitto tra il giardino e l'ingresso di casa. Era il luogo perfetto.

## La riprogrammazione

All'inizio aspettavo con ansia la fine delle 2 ore di pausa tra una sessione e l'altra. Non ho mai sgarrato, neanche di 5 minuti. Questa cosa da un lato mi faceva stare anche un po' più tranquillo: nonostante i sintomi dell'astinenza si facevano ancora sentire e pensassi continuamente a svapare, pensavo che comunque avrei dovuto resistere solo 2 ore, poi avrei avuto il mio "contentino". Arrivare a fine giornata senza nicotina era diventato più semplice.

Questa cosa secondo me inizialmente è riuscita a ingannare il mio cervello per quanto riguarda il rilascio di dopamina durante le sessioni, anche se non c'era nicotina nel vapore che inalavo. Le prime volte mi dava una certa soddisfazione, almeno mentre svapavo. Appena finita la sessione, dopo neanche 10 minuti morivo nuovamente dalla voglia, ma almeno avevo il mio quarto d'ora di pace mentale durante le sessioni.

Avevo ricominciato a lavorare nel mio studio (niente registrazione ancora, solo lavori di pre e post produzione, LOL), all'inizio è stato a dir poco strano, ma piano piano ho iniziato a dissociare sempre più nella mia mente quel luogo dalla nicotina. Sentivo che stavo lentamente riprendendo il controllo della mia vita. Una gran bella sensazione. Dopamina pura.

I giorni cominciavano a passare più velocemente, a fine giornata mi rendevo conto che svapavo sempre meno liquido, credo a occhio e croce intorno ai 5/6ml. Al termine di ogni sessione avevo ancora fastidio ai polmoni, non quanto ai tempi in cui decisi di smettere, ma non era comunque una bella sensazione. Solitamente, però, passava nel giro di 15/20 minuti.

La strategia era quella di continuare così, nella speranza che prima o poi il numero delle sessioni quotidiane sarebbe diminuito da solo, senza accorgermene, così come la durata delle sessioni, la quantità di liquido svapato e così via, dato che la dipendenza fisica ormai se ne era andata, e gli automatismi radicati in me da anni si stavano lentamente sgretolando.

Fortunatamente, andò proprio così. Con il passare dei giorni, le sessioni stavano diventando sempre più una noia, se non una tortura. A volte capitava di rendermi conto del fatto che erano passate le fatidiche 2 ore d'attesa, ma magari ero preso a fare altro, tipo nello studio a lavorare su qualcosa, guardavo l'ora e pensavo "bene! Ora si può svapare!", ma subito dopo pensavo anche "sì, ok, ora però devo finire 'sta cosa, fuori fa un caldo boia, adesso non mi va di perdere un quarto d'ora a rompermi le palle e a intasarmi i polmoni".

Piano piano, iniziai ad accorciare le sessioni di un minuto alla volta, perché mi rendevo conto che spesso tornavo in casa prima dello scadere dei 15 minuti. Le prime volte invece, finché non suonava il timer non mi muovevo (sì, mi portavo il cellulare solo per il timer, giuro che non lo toccavo) e avrei prolungato volentieri le sessioni di altri 15 minuti, LOL.

Con il passare dei giorni iniziava a diminuire anche il numero delle sessioni: da 7/8 al giorno cominciarono ad essere 6/7, poi 5, poi 4... stavo davvero smettendo senza rendermene conto. Senza soffrire. Ora la situazione si era invertita: **soffrivo quando facevo le sessioni, non quando stavo senza svapare.**

Arrivai a fare 2 sessioni al giorno. Ormai mi stavo rendendo conto che non erano più un bisogno, erano diventate semplicemente una voglia, come per esempio, non so, quella che può essere una voglia di pistacchi. Se ti vanno i pistacchi e non hai modo di mangiarli, un po' ovviamente ti dispiace, ma non è che ti strappi i capelli per questo. Non è un bisogno, è solo una voglia. (Da non confondere con la fame, ovviamente. Io sto parlando di una semplice voglia di pistacchi).

Iniziavo un po' a sperimentare, a cercare di ascoltare queste voglie, piuttosto che a rifuggirle con delle distrazioni. Ad accoglierle, a esplorarle. Pensavo "ok, è da 5 ore che non faccio una sessione, come mi sento? Che cosa provo? È davvero così terribile e insopportabile? Come mi sentirò dopo 6 ore?"

Una volta ricordo che per curiosità mi trattenni per 24 ore. Erano passate 8, forse 9 ore dall'ultima sessione, presi l'ecig in mano, stavo per andare di fuori, e ho pensato "e se aspetto un altro paio d'ore? È stato abbastanza facile fino alla nona, chissà cosa succederà alla decima o alla quindicesima..."

Scoccata la 24° ora ho fatto una sessione. Non c'era nessuna costrizione, non mi stavo imponendo di resistere il più possibile. Ho svapato tranquillamente, senza alcun rimorso, non l'ho vista come una sconfitta. Stando alle regole già dopo la seconda ora avrei potuto fare una sessione, ne ho aspettate 24 solo per curiosità, per vedere cosa sarebbe successo. Svapavo solo quando mi andava realmente di farlo.

> *Ma la vera domanda, a quel punto, ha inziato proprio ad essere: **"mi va davvero di farlo?"**. Ormai facevo solo due sessioni al giorno, più per abitudine che altro. Durante le sessioni non provavo più alcuna soddisfazione, a differenza delle prime volte. Era solo una tortura, sentivo che mi intasavo i pomloni per niente. Pensavo che non avesse più alcun senso.*

Durante le sessioni soffrivo, non vedevo l'ora di tornare dentro a fare le mie cose. Quando rientravo mi maledicevo perché sentivo il solito fastidio ai polmoni, e mi sentivo un idiota ad aver ricevuto questa senzazione come "premio" per essere andato di fuori a perdere tempo, sudare dal caldo, tossire, soffire. Fosse stato il prezzo da pagare per aver fatto qualcosa di incredibilmente piacevole, avrebbe avuto già un po' più senso. Ma la verità è che ottenevo sofferenza in cambio di un po' di... *sofferenza*.

## E alla fine è successo!

Non c'è stato un momento preciso in cui ho preso la decisione di smettere, in cui ho proprio detto: "ok, questa è l'ultima volta". È successo e basta. Il 28 Agosto 2025, 26 giorni dopo aver smesso con la nicotina, ho fatto la mia ultima sessione a nicotina zero.

Dopo aver risposto sinceramente alla domanda *"mi va davvero di farlo?"* e aver preso consapevolezza di ciò, ho iniziato a evitare le sessioni. Attenzione, non a vietarmi di farle: a evitarle, allo stesso modo di come  come eviti di fare una cosa che ti disgusta. 

Se non ti piacciono i broccoli eviti di mangiarli, non è che ti vieti di mangiarli. Sai che puoi farlo quando vuoi, semplicemente non ti va di farlo ed eviti. È esattamente quello che mi è successo con lo svapo: sapevo che potevo fare una sessione tranquillamente quando volevo, ma non mi andava più di farlo.

Dopo 3 o 4 giorni però ammetto che mi è capitato di avere un po' voglia. Avrei potuto fare una sessione, forse addirittura ho preso anche l'ecig in mano e stavo per uscire, non mi ricordo, ma poi ho desistito perché mi sono reso conto che alla fine era solo una voglia. Non era un bisogno. Era come se avessi voglia di gamberetti, niente di più. Non era come avere sete dopo una giornata intera di camminata sotto il sole cocente del deserto. Non era un bisogno vitale, era solo una stupida voglia. Voglia di qualcosa che mi avrebbe fatto stare male mentre lo facevo, e che mi avrebbe solo fatto sentire uno sfigato.

Non aveva più senso tornare indietro ormai: decisi di continuare così, senza svapare più. Ormai gran parte degli automatismi li avevo smontati, la mia mente era stata deprogrammata quasi del tutto. Capitava sempre più raramente di avvertire il bisogno di svapare come risposta automatica a una determinata azione o luogo, o situazione, e quando capitava era una cosa da un secondo e finiva lì, perché ormai non era più seguita nemmeno da una semplice voglia.

Era solo il mio cervello che dopo anni e anni di automatismi radicati in profondità, a volte scattava ancora a qualche trigger, che però non innescavano più nulla. Un po' come se si avviasse automaticamente uno script, che però si ferma subito alla prima riga, perché è stata cancellata tutta la parte restante di codice.

Passa il primo mese, poi il secondo e... eccoci qua! Ormai sono passati quasi 4 mesi da quando ho smesso con la nicotina, e quasi 3 da quando ho fatto l'ultima sessione. Ora mi sento abbastanza sicuro di poter dire che finalmente, dopo 20 anni di schiavitù da quella merda, ne sono finalmente uscito. **Sono libero! Libero, cazzo.** E non potrei essere più felice.

![Un ragazzo che apre le braccia al cielo in segno di libertà](images/freedom.webp)

## Considerazioni finali (come direbbe qualcuno)

Pensavo di scrivere un post molto più breve, ma la cosa mi è un po' sfuggita di mano, LOL. In realtà ci sarebbero un sacco di altre cose da dire sullo svapo e sulla nicotina in sé, così come mi sarebbe piaciuto parlare più approfonditamente di come ne sono uscito, è stata una delle esperienze più toste e gratificanti della mia vita, un semplice post di un blog, per quanto possa anche essere lungo, non è comunque sufficiente per dire tutto quello che ci sarebbe da dire.

Forse farò altri post in futuro su questioni che qui ho lasciato da parte per non dilungarmi troppo, ma che vorrei comunque affrontare perché rilevanti. Vedremo.

Vi lascio con una delle frasi più fatte del mondo, ma che nel mio caso è assolutamente vera: *"se ce l'ho fatta io, potete farcela anche voi"*. Frase a cui non ho mai creduto perché ogni volta che la sentivo dire da qualche fumatore incallito, pensavo sempre che io in quanto a dipendenza ero messo peggio di lui, e che quindi non valeva per me.

> *Beh, in caso, sappiate che anche se siete arrivati al punto di svapare **ogni cazzo di secondo della vostra vita**, tranne quando dormite e mangiate, potete farcela anche voi. Fidatevi.* 

Consiglierei di smettere con il "mio metodo"? Non lo so.

Probabilmente, come ho detto anche all'inizio del post, ci saranno tanti altri metodi migliori. Volevo solo condividere la mia esperienza. Con me ha funzionato, per carità, ma le prime 75 ore sono state un vero inferno, se ci fosse un modo migliore per evitare tutta quella sofferenza sarebbe meglio. Spero che ci sia, non sono un esperto.

La seconda parte invece, quella delle 5 regole, sì, la consiglio, a patto che le seguiate rigorosamente. Da lì è cambiato tutto per me, è diventato infinitamente più facile e ho smesso quasi senza accorgemene.

Sinceramente, però, non ne ho idea se possa funzionare cominciare subito a svapare a nicotina zero senza aver fatto qualche giorno di astinenza totale. Saltare direttamente alla fase delle 5 regole potrebbe non funzionare, forse.

Credo che sia molto più facile ingannare il cervello quando manca completamente di lucidità: nei primi giorni di astinenza totale, si è totalmente fuori di testa. Dopo 3 giorni di switch così brusco e di astinenza folle, vi svapereste anche il piscio di Bruno Vespa. Se svapate a zero in quel momento di craving allucinante, inizialmente il vostro cervello si comporterà come se fosse un liquido con la nicotina.

Non dico che vi soddisferà esattamente allo stesso modo, ma basterà per calmarvi per un po', almeno mentre svapate. Fa sicuramente una gran bella differenza. Poi basta resistere solo due ore, e così via, finché non ne avrete più bisogno e vi sentirete solo dei coglioni a farlo ancora.

È molto simile al trucchetto che c'è dietro al metodo che usavo per ridurre la nicotina, che, almeno su di me, ha **sempre** funzionato. Ecco un'altra delle tante cose di cui avrei voluto parlare, LOL, ma lo faremo un'altra volta dai, è ora di chiuderlo questo post altrimenti non finisce più.

Se avete domande, se state pensando di smettere anche voi, trovate il mio contatto Signal nella home. Niente chiamate né videochiamate (per ovvie ragioni, LOL), ma se avete bisogno di parlare con qualcuno in questo momento difficile, vedrò di esserci, rispondendo in forma testuale. Capisco benissimo quello che state passando. Potete mandare anche un vocale in caso, anzi, in realtà preferisco, così posso ascoltarli in sottofondo mentre faccio lavori di grafica e cose simili.

Ciao!

-------------------

### Ritagli orfani

> *Ah, dimenticavo... mi sono avanzati dei ritagli di testo, mi dispiace un po' eliminarli, li avevo cestinati perché stavo rischiando di aprire parentesi troppo lunghe, pensavo che li avrei risistemati e inseriti a pezzettini da qualche parte, un po' qua e là, ma non ho più voglia di stare dietro a questo post, sta diventando un lavoraccio. Ve li incollo qui sotto a cazzo proprio, senza senso, in caso vogliate leggerli. Ciao.*

------------------

**Ho ricominciato a dormire bene, da quando ho smesso con la nicotina di merda**.

Il mio corpo è molto abitudinario, non so come dire. Cioè, se per esempio mi capita per un tot di notti di fila di riaddormentarmi subito dopo tutti i vari risvegli, poi si abitua a tirare dritto fino alla mattina. Ed è proprio quello che con il tempo è successo.

Oggi ancora ogni tanto mi capita di svegliarmi una volta durante la notte, ma mi riaddormento subito perché non perdo più tempo a svapare, ad assumere una sostanza eccitante che non favorisce minimamente il sonno, che ti sveglia.





Durante l'arco di quelle 75 ore, questo non lo avevo detto, ad ogni ora festeggiavo. Tenevo il conto, ero ossessionato. Ogni ora era come se dicessi a me stesso "ok, se ricomincio adesso ho resistito tutte queste ore, wow, più di quanto mi aspettassi, adesso basta però", oppure, e questa è ancora più basta "adesso mi merito un bella svapata". Eh sì, perché la nicotina, come dicevo, stimola la produzione della dopamina, che è l'ormone della ricompensa.

Chi è (o è stato) dipendente da questa merda lo sa benissimo: quando si ritrova ad aver appena finito un compito lungo e molto impegnativo, che ha richiesto molta concentrazione, una delle prime cose che farà appena ne avrà l'occasione sarà farsi una bella svapata (o accendersi una sigaretta, per chi fuma).

E questa è una cosa davvero bastardissima, perché smettere come ho fatto io (di colpo, controvoglia, con quella sensazione di rinuncia e di scarificio, e sforzarsi continuamente di resistere per diversi giorni), beh, a parte che credo sia il modo più sbagliato per farlo, ma è anche proprio uno di quei compiti lunghi e super impegnativi di cui parlavo un attimo fa, che fanno scattare istantaneamente l'automatismo dell'assunzione di nicotina.

Non c'è nessun "premio" ad aspettarti al termine della prima giornata, della seconda, e così via. Non quello che più vorremmo al mondo in quel momento, perlomeno. E questa cosa è fottutamente destabilizzante i primi giorni.



